<!DOCTYPE html PUBLIC "-//W3C//DTD XHTML 1.0 Strict//EN"
        "http://www.w3.org/TR/xhtml1/DTD/xhtml1-strict.dtd">
<html>
<head>
<title>Textové editory ve Fedoře (2.část)</title>
<meta name="Author" content="Pavel Tisnovsky" />
<meta name="Generator" content="vim" />
<meta http-equiv="content-type" content="text/html; charset=utf-8" />
</head>

<body>

<h1>Textové editory ve Fedoře (2.část)</h1>

<h2>Obsah</h2>

<p><a href="#k01">1. Úvod</a></p>
<p><a href="#k02">2. eFte</a></p>
<p><a href="#k03">3. Leafpad</a></p>
<p><a href="#k04">4. Gedit</a></p>
<p><a href="#k05">5. KWrite</a></p>
<p><a href="#k06">6. Kate</a></p>
<p><a href="#k07">7. Obsah třetí části článku</a></p>



<p><a name="k01"></a></p>
<h2 id="k01">1. Úvod</h2>

<p>Ve druhé části článku o textových editorech, které jsou dostupné v&nbsp;distribuci <i>Fedora</i>, se budeme zabývat popisem těch textových editorů, které jsou vybaveny plnohodnotným grafickým uživatelským rozhraním (GUI). Bude se tedy jednat o doplnění <a href="http://fedora.cz/textove-editory-ve-fedore-1-cast/">první části článku</a>, v&nbsp;němž jsme si popsali pětici textových editorů určených pro použití v&nbsp;terminálu či v&nbsp;konzoli (konkrétně se jednalo o editory <i>e3</i>, <i>GNU nano</i>, <i>Jed</i>, <i>Joe</i> a <i>MCEdit</i>).</p>

<p>Využití grafického uživatelského rozhraní samozřejmě přináší pro uživatele textových editorů mnohé klady, ale taktéž (jak už to v&nbsp;IT velmi často bývá) některé zápory. Mezi klady lze počítat zejména snadné zařazení textového editoru do (uceleného) desktopového prostředí, takže čtenáře tohoto článku pravděpodobně nepřekvapí, že si dnes popíšeme jak základní editor pro desktopové prostředí <i>GNOME/GNOME Shell</i> (<a href="#k04">Gedit</a>), tak i jeho protějšek určený pro prostředí <i>KDE</i> (<a href="#k05">Kwrite</a>) a taktéž pro prostředí <i>XFCE</i> a <i>LXDE</i> (<a href="#k03">Leafpad</a>).</p>

<p>Mezi další společné vlastnosti naprosté většiny textových editorů s&nbsp;grafickým uživatelským rozhraním patří možnost plnohodnotného využití myši či touchpadu při práci v&nbsp;editoru (výběry textu do schránky a/nebo do takzvaného <i>selection bufferu</i>), použití systému roletových menu, kontextových menu, dialogů, nástrojových panelů, scrollbarů i dalších prvků GUI, které uživatelé znají a současně i u moderních aplikací většinou vyžadují. Ovšem textové editory s&nbsp;grafickým uživatelským rozhraním nepřináší svým uživatelům pouze kladné vlastnosti v&nbsp;porovnání s&nbsp;editory určenými pro konzoli, ale můžeme u nich najít i některé nevýhody.</p>

<p>Pravděpodobně největší nevýhodou (alespoň pro některé skupiny uživatelů, mezi něž patří především administrátoři, ale mnohdy i vývojáři) je &ndash; kromě poněkud vyšších systémových nároků &ndash; nutnost spuštění grafického prostředí se správcem oken, neboť dále popsané textové editory není možné spouštět přímo v&nbsp;konzoli. To poněkud omezuje použití těchto textových editorů pro vzdálenou správu systému, zejména v&nbsp;případě, kdy jsou vzdálené počítače připojeny přes pomalejší linku a použití VNC či Spice, popř.&nbsp;tunelování X protokolu by vedlo k&nbsp;neúměrnému zpomalení práce s&nbsp;editorem. Řešení ve formě práce jak v&nbsp;konzoli, tak i v&nbsp;grafickém okně, nabízí jen některé editory popsané příště (<i>Vim</i>, <i>Emacs</i>).</p>



<p><a name="k02"></a></p>
<h2 id="k02">2. eFte</h2>

<p>První textový editor, který bude v&nbsp;dnešním článku popsán, se jmenuje <i>eFte</i>. Jeho jméno je odvozeno od faktu, že je tento editor nástupcem aplikace <i>Fte</i>, který lze najít na adrese <a href="http://fte.sourceforge.net/">http://fte.sourceforge.net/</a>, ale již nikoli ve standardním repositáři Fedory. <i>eFte</i> je poněkud zvláštní textový editor, jenž stojí na pomezí mezi editory určenými pouze pro terminál/konzoli na jedné straně a editory s&nbsp;plnohodnotným grafickým uživatelským rozhraním na straně druhé. <i>eFte</i>, který lze přeložit buď pro konzoli (Linuxová virtuální konzole, použití ncurses) nebo pro systém X, se svým vzhledem i chováním snaží napodobit DOSové textové editory vytvořené s&nbsp;využitím knihovny Turbo Vision, čemuž odpovídá především způsob zobrazení roletových menu a částečně i použitá znaková sada (rámečky, styl posuvníků apod.).</p>

<img src="efte1.png" />
<p><i>Obrázek 1: Úvodní obrazovka editoru eFte s&nbsp;výběrem souboru určeného
pro editaci.</i></p>

<p>Podobně je koncipován i dnes již pravděpodobně nevyvíjený editor <i>wpe/xwpe</i>. Textový editor <i>eFte</i> podporuje rozdělení plochy editoru do několika oblastí, takže je možné v&nbsp;jednom okamžiku pracovat s&nbsp;větším množstvím textových souborů, popř.&nbsp;s&nbsp;jedním souborem otevřeným na různých místech. <i>eFte</i> podporuje i práci se značkami (<i>marks</i>), které lze s&nbsp;výhodou využít pro orientaci v&nbsp;rozsáhlejších dokumentech a/nebo zdrojových souborech. Ostatně právě programátoři možnosti tohoto textového editoru pravděpodobně ocení nejvíce.</p>

<img src="efte2.png" />
<p><i>Obrázek 2: Jeden ze způsobů zobrazení editovaného souboru v&nbsp;textovém
editoru eFte. Povšimněte si zvýraznění konce řádků (modré tečky) i konce celého
souboru (vodorovná modrá linka).</i></p>

<p>Mezi zajímavé vlastnosti textového editoru <i>eFte</i> patří možnost zobrazení běžně neviditelných řídicích znaků, především znaků pro konec řádku (lze tak odhalit například přebytečné mezery na koncích řádků), znaků pro horizontální tabulátory atd. Tento textový editor svým uživatelům taktéž nabízí poměrně široké možnosti operací s&nbsp;vybranými bloky textu &ndash; zvětšení či zmenšení odsazení bloku, výběr textu do bloku po řádcích, výběr bloku po sloupcích (vertikální bloky), řazení či opačné řazení textu vybraného do bloku apod.</p>

<img src="efte3.png" />
<p><i>Obrázek 3: Editor eFte obsahuje klasické roletové menu, které svým
vzhledem připomíná prostředí aplikací vytvořených v&nbsp;Turbo Vision.</i></p>

<p>Pro vybrané typy souborů (především pro zdrojové soubory různých programovacích jazyků) jsou k&nbsp;dispozici takzvané <i>režimy</i>, ovšem ani tvůrci textových dokumentů (čisté ASCII/plain ASCII, HTML, TeX, LaTeX) nepřijdou zkrátka, neboť je podporována operace (polo)automatického zalamování slov do odstavců. <i>eFte</i> má poměrně široké možnosti nastavení, které zhruba odpovídají možnostem textových editorů <i>Jed</i> a <i>Joe</i>, o nichž jsme se zmínili v&nbsp;předchozí části tohoto článku (ostatně vzhled editorů <i>eFte</i> a <i>Jed</i> je v&nbsp;mnoha ohledech velmi podobný).</p>

<img src="efte4.png" />
<p><i>Obrázek 4: Menu s&nbsp;poměrně širokými možnostmi nastavení textového
editoru eFte.</i></p>

<img src="efte5.png" />
<p><i>Obrázek 5: Nápověda se zobrazením klávesových zkratek.</i></p>

<img src="efte6.png" />
<p><i>Obrázek 6: Zde je v&nbsp;roletovém menu zobrazen seznam typů souborů, pro
něž existují v&nbsp;editoru eFte speciální režimy (a samozřejmě i zvýraznění
syntaxe).</i></p>

<img src="efte7_c.png" />
<p><i>Obrázek 7: Režim editace zdrojového kódu vytvořeného v&nbsp;programovacím
jazyku C. Samozřejmostí je i zvýraznění syntaxe.</i></p>

<img src="efte8_html.png" />
<p><i>Obrázek 8: Režim editace dokumentu vytvořeného ve značkovacím jazyku
HTML. V&nbsp;tomto režimu je mj.&nbsp;k&nbsp;dispozici i speciální menu
s&nbsp;nabídkou vložení nejdůležitějších tagů do HTML souboru.</i></p>



<p><a name="k03"></a></p>
<h2 id="k03">3. Leafpad</h2>

<p>Zatímco ani vzhled ani ovládání textového editoru <i>eFte</i> popsaného <a href="#k02">v&nbsp;předchozí kapitole</a> příliš neodpovídá moderním aplikacím s&nbsp;grafickým uživatelským rozhraním, budou všechny dále popsané editory již do značné míry &bdquo;standardizovány&ldquo;. Týká se to samozřejmě i textového editoru s&nbsp;názvem <i>Leafpad</i> (<a href="http://tarot.freeshell.org/leafpad/">http://tarot.freeshell.org/leafpad/</a>). Tento textový editor je určen pro desktopové prostředí <i>XFCE</i> (<a href="http://www.xfce.org/">http://www.xfce.org/</a>) a taktéž <i>LXDE</i> (<a href="http://lxde.org/"></a>). Podobně jako obě zmíněná prostředí je i <i>Leafpad</i> založen na knihovnách GTK+.</p>

<img src="leafpad1.png" />
<p><i>Obrázek 9: Dialog se základními informacemi o textovém editoru
Leafpad.</i></p>

<p>Jedná se dokonce o primární editor pro obě desktopová prostředí (XFCE i LXDE), což mj.&nbsp;znamená, že základní koncepce, na níž je <i>Leafpad</i> postaven odpovídá i koncepci celého prostředí <i>XFCE</i> &ndash; minimalismu, ovšem s&nbsp;ohledem na snadnou ovladatelnost a téměř nulový čas nutný pro ovládnutí možností této aplikace či celého prostředí. Grafické uživatelské rozhraní editoru <i>Leafpad</i> se podobá například rozhraní <i>Notepadu</i> či editoru <i>The Gun</i> (obě zmíněné aplikace jsou dostupné pro systém Microsoft Windows), ve skutečnosti však <i>Leafpad</i> nabízí v&nbsp;porovnání s&nbsp;oběma zmíněnými editory přece jen větší množství funkcí.</p>

<img src="leafpad2.png" />
<p><i>Obrázek 10: Minimalisticky pojaté grafické uživatelské rozhraní editoru
Leafpad do značné míry odpovídá jednoduchým textovým editorům typu Notepad, The
Gun atd.</i></p>

<p>Okno tohoto textového editoru je určeno pro editaci pouze jednoho souboru, nenajdeme zde tedy žádné taby ani možnost rozdělení okna s&nbsp;textem horizontálně či vertikálně. Celé okno <i>Leafpadu</i> rozděleno na oblast roletového menu, plochy pro editaci textu, volitelného místa na levé straně okna, v&nbsp;němž se zobrazují čísla řádků a taktéž volitelné plochy určené pro umístění vertikálního a popř.&nbsp;i horizontálního posuvníku. <i>Leafpad</i> svým uživatelům nabízí základní (obecně očekávané) editační funkce, práci s&nbsp;vybraným textem (operace <i>cut</i>, <i>copy</i> a <i>paste</i>), dialog pro vyhledávání textového řetězce popř.&nbsp;i pro vyhledávání s&nbsp;nahrazováním a konečně dialog pro skok na zvolené číslo řádku.</p>

<img src="leafpad3.png" />
<p><i>Obrázek 11: Dialog pro hledání a nahrazování řetězců v&nbsp;editovaném
textu.</i></p>

<p>Všechny výše zmíněné operace je možné vyvolat jak z&nbsp;hlavního menu editoru, tak i s&nbsp;využitím klávesových zkratek, což je samozřejmě při práci s&nbsp;textem mnohem rychlejší. Textový editor <i>Leafpad</i> může svou minimalistickou koncepcí některým uživatelům vyhovovat, neboť jeho GUI není &bdquo;přeplácáno&ldquo; zbytečnými prvky a navíc je práce s&nbsp;tímto editorem i velmi rychlá, mj. i kvůli absenci zvýrazňování syntaxe apod. Nicméně pro náročnější uživatele jsou určeny editory popsané v&nbsp;navazujících kapitolách popř.&nbsp;i v&nbsp;další části tohoto článku.</p>

<img src="leafpad4.png" />
<p><i>Obrázek 12: Leafpad dokáže zobrazit i čísla řádků a používat horizontální
posuvník (scrollbar).</i></p>

<img src="leafpad5.png" />
<p><i>Obrázek 13: Jednoduchý dialog pro skok na zvolené číslo řádku.</i></p>



<p><a name="k04"></a></p>
<h2 id="k04">4. Gedit</h2>

<p>Třetím textovým editorem s&nbsp;plnohodnotným grafickým uživatelským rozhraním je editor nazvaný <i>Gedit</i>. Jedná se o produkt, který je vyvíjený již šestnáct let a za dobu své existence prošel mnoha změnami. My se dnes budeme zabývat především <i>Geditem</i> ve verzi určené pro desktopové prostředí <i>GNOME Shell</i>, i když je samozřejmě možné tento editor využívat i při práci s&nbsp;jiným desktopovým prostředím či s&nbsp;odlišným správcem oken &ndash; poměrně často lze na počítačích uživatelů vidět kombinaci <i>XFCE+Gedit</i>, <i>LXDE+Gedit</i> či dokonce <i>Fluxbox+Gedit</i>. Grafické uživatelské rozhraní <i>Geditu</i> sice vypadá alespoň na první pohled jednoduše, ve skutečnosti se však jedná o poměrně výkonný textový editor, jehož největší přednost spočívá v&nbsp;tom, že do něj mohou být nainstalovány další zásuvné moduly (pluginy), které možnosti tohoto editoru rozšiřují. Pluginů pro <i>Gedit</i> dnes existuje poměrně velké množství a některé z&nbsp;nich umožňují z&nbsp;tohoto editoru vytvořit (téměř plnohodnotné) integrované vývojové prostředí (IDE).</p>

<img src="gedit1.png" />
<p><i>Obrázek 14: Dialog se základními informacemi o textovém editoru
Gedit.</i></p>

<p>Oproti <a href="#k03">v&nbsp;předchozí kapitole</a> popsanému textovému editoru <i>Leafpad</i> najdeme v&nbsp;<i>Geditu</i> jak konfigurovatelný nástrojový pruh, tak i možnost otevření většího množství dokumentů, přičemž každý dokument je umístěn v&nbsp;samostatné záložce (tabu), podobně jako je tomu například i u většiny webových prohlížečů. Navíc <i>Gedit</i> obsahuje i vícefunkční panel, jenž může například zobrazovat seznam souborů, strukturu otevřeného projektu apod. V&nbsp;základní instalaci <i>Geditu</i> ve Fedoře jsou k&nbsp;dispozici moduly umožňující zvýraznění aktuálního řádku a popř.&nbsp;i sloupce, zobrazení čísla řádků, zvýraznění párových závorek a samozřejmě též zvýraznění syntaxe na základě definičních souborů, které jsou dnes dostupné pro většinu používaných značkovacích i programovacích jazyků.</p>

<img src="gedit2.png" />
<p><i>Obrázek 15: Základní způsob zobrazení grafického uživatelského rozhraní
editoru Gedit s&nbsp;menu, nástrojovou lištou, taby, plochou editoru a stavovou
lištou.</i></p>

<p>Ovšem ani autoři textových dokumentů (Plain ASCII, TeX, LaTeX, HTML, XHTML, DocBook) nepřijdou při volbě tohoto textového editoru zkrátka, protože <i>Gedit</i> podporuje poloautomatické i automatické zalamování textu (takzvaný <i>text wrapping</i>) a dokonce i náhled dokumentu před jeho tiskem. Tuto funkci lze použít i pro ověření, zda se při tisku zdrojových souborů nerozdělí řádky na špatných místech &ndash; i přes veškeré možnosti dnešních nástrojů je totiž někdy nejlepší si &bdquo;zdroják&ldquo; vytisknout a v&nbsp;klidu si ho prohlédnout v&nbsp;prostředí co nejdále od počítače :-). Pro podporu dalších funkcí &ndash; propojení s&nbsp;překladači, debuggery či interpretry (kromě již připravené konzole Pythonu atd.) je nutné do <i>Geditu</i> doinstalovat další zásuvné moduly. Další informace lze získat na adrese <a href="https://help.gnome.org/users/gedit/stable/gedit-plugin-guide.html.en">https://help.gnome.org/users/gedit/stable/gedit-plugin-guide.html.en</a>.</p>

<img src="gedit3.png" />
<p><i>Obrázek 16: Dialog s&nbsp;nastavením vlastností Geditu.</i></p>

<img src="gedit4.png" />
<p><i>Obrázek 17: Do Geditu lze doinstalovat i množství zásuvných modulů
(pluginů).</i></p>

<img src="gedit5.png" />
<p><i>Obrázek 18: Zobrazení čísel řádků, zvýraznění aktuálního řádku (světle
šedé pozadí) a zvýraznění párových závorek.</i></p>

<img src="gedit6-preview.png" />
<p><i>Obrázek 19: Preview &ndash; zobrazení editovaného souboru takovým
způsobem, jakým bude jeho obsah vytištěn.</i></p>

<img src="gedit7-ide.png" />
<p><i>Obrázek 20: Textový editor Gedit lze s&nbsp;vhodnými zásuvnými moduly
(pluginy) proměnit ve skutečné integrované vývojové prostředí.</i></p>



<p><a name="k05"></a></p>
<h2 id="k05">5. KWrite</h2>

<p>Základní textový editor určený pro desktopové prostředí <i>GNOME</i> jsme si již popsali <a href="#k04">v&nbsp;předchozí kapitole</a>, takže mnozí čtenáři již pravděpodobně očekávají, že se zmíním i o prostředí <i>KDE</i> a o základním textovém editoru, který se v&nbsp;tomto prostředí využívá. Tímto textovým editorem je aplikace nazvaná <i>KWrite</i> (<a href="http://www.kde.org/applications/utilities/kwrite/">http://www.kde.org/applications/utilities/kwrite/</a>. Textový editor <i>KWrite</i> se jak koncepcí svého grafického uživatelského rozhraním, tak i dostupnými funkcemi řadí mezi minimalistický <a href="#k03">Leafpad</a> a mnohem pokročilejší <a href="#k04">Gedit</a>. Kromě roletového menu, posuvníků a plochy pro zápis textu obsahuje <i>KWrite</i> i plně konfigurovatelný nástrojový pruh (<i>toolbar</i>) a stavový řádek se základními informacemi o režimu editoru: řádek a sloupec, na kterém se v&nbsp;daný okamžik nachází textový kurzor, režim přepisu či vkládání a taktéž jméno editovaného souboru.</p>

<img src="kwrite1.png" />
<p><i>Obrázek 21: Dialog se základními informacemi o textovém editoru
KWrite. Povšimněte si, že za vývojem stojí skupina programátorů dále popsaného
editoru Kate</i></p>

<p>Na pravé straně okna editoru se může v&nbsp;případě potřeby zobrazit v&nbsp;současnosti velmi populární <i>minimapa (minimap)</i> zobrazující celou strukturu dokumentu. V&nbsp;minimapě je zvýrazněna ta část dokumentu, která je v&nbsp;daný okamžik viditelná v&nbsp;okně editoru, minimapu lze taktéž společně s&nbsp;myší použít pro rychlé přesuny v&nbsp;rámci editovaného dokumentu. Podobně jako tomu bylo v&nbsp;případě textového editoru <i>Gedit</i>, podporuje i jeho nepřímý konkurent <i>KWrite</i> zobrazení čísel řádků či zvýraznění syntaxe na základě definičních souborů nainstalovaných společně s&nbsp;tímto editorem. V&nbsp;některých případech může být užitečná i další vlastnost editoru <i>KWrite</i> &ndash; barevné odlišení stavu každého řádku dokumentu (změněné versus nezměněné řádky) zobrazené na levém okraji okna s&nbsp;dokumentem. <i>KWrite</i> je dalším editorem podporujícím většinu klávesových zkratek definovaných v&nbsp;CUA (<i>Common User Access</i>, <a href="http://en.wikipedia.org/wiki/IBM_Common_User_Access">http://en.wikipedia.org/wiki/IBM_Common_User_Access</a>), takže je práce s&nbsp;tímto editorem jednoduchá i například pro uživatele přecházející na Fedoru z&nbsp;jiných operačních systémů.</p>

<img src="kwrite2.png" />
<p><i>Obrázek 22: Základní prvky grafického uživatelského rozhraní textového
editoru KWrite.</i></p>

<img src="kwrite3.png" />
<p><i>Obrázek 23: Konfigurace ikon dostupných z&nbsp;nástrojového panelu je
velmi jednoduchá.</i></p>

<img src="kwrite4.png" />
<p><i>Obrázek 24: Na pravé straně je zobrazena minimapa se zvýrazněním té části
dokumentu, která je viditelná v&nbsp;okně editoru.</i></p>

<img src="kwrite5_comment.png" />
<p><i>Obrázek 25: Zobrazení čísel řádků a použití příkazu pro zakomentování té
části zdrojového kódu, která byla vybrána do bloku.</i></p>



<p><a name="k06"></a></p>
<h2 id="k06">6. Kate</h2>

<p>Posledním dnes popsaným textovým editorem s&nbsp;grafickým uživatelským rozhraním je editor <i>Kate</i> neboli <i>KDE Advanced Text Editor</i>. Již z&nbsp;tohoto názvu je patrné, že se jedná o další editor určený pro desktopové prostředí <i>KDE</i>; zajímavé přitom je, že editory <i>KWrite</i> a <i>Kate</i> sdílí stejné či velmi podobné funkce, což je ostatně výhodné pro ty uživatele, kteří preferují volbu textového editoru podle konkrétního úkolu (na malé úpravy dokumentu <i>KWrite</i>, pro delší práci <i>Kate</i>). Díky možnosti instalace zásuvných modulů lze možnosti <i>Kate</i> rozšiřovat, další možnosti rozšiřování jsou zajištěny díky podpoře tvorby skriptů psaných v&nbsp;JavaScriptu (je ostatně zajímavé sledovat, na jakých různých místech se začíná JavaScript objevovat a jak roste jeho popularita i mimo oblast tvorby webových stránek). V&nbsp;editoru <i>Kate</i> je možné &ndash; a to právě díky jednomu zásuvnému modulu &ndash; pracovat s&nbsp;takzvanými <i>projekty</i>, díky čemuž lze rozdělovat či slučovat jednotlivé editované soubory/dokumenty do větších celků.</p>

<img src="kate1.png" />
<p><i>Obrázek 26: Dialog Tip of the Day textového editoru Kate.</i></p>

<p>Okno textového editoru <i>Kate</i> lze horizontálně či vertikálně rozdělit, popř.&nbsp;lze používat záložky (<i>taby</i>) při práci s&nbsp;větším množstvím editovaných dokumentů. Pro různé operace prováděné v&nbsp;editoru <i>Kate</i> se zobrazují samostatná podokna popř.&nbsp;nástrojové lišty. Jedná se například o operaci typu &bdquo;najdi a nahraď&ldquo; atd. (mimochodem, při použití této operace je možné používat regulární výrazy). Velmi široké možnosti nabízí textový editor <i>Kate</i> při editaci zdrojových souborů. Podporováno je samozřejmě zobrazení čísel řádků, dále pak zvýraznění syntaxe, zvýraznění párových závorek, ale taktéž automatické zarovnání řádků zdrojového souboru. <i>Kate</i> taktéž umožňuje takzvaný <i>folding</i>, tj.&nbsp;skrytí určité části dokumentu. Folding je možné použít jak při editaci zdrojových souborů, tak i při práci se strukturovanými textovými dokumenty (XML, DocBook, XHTML...). Mnozí programátoři ocení taktéž možnost automatického dokončování názvů identifikátorů (proměnných, metod, funkcí, tříd).</p>

<img src="kate2.png" />
<p><i>Obrázek 27: Informace o autorech textového editoru Kate.</i></p>

<p>Při editaci dokumentů lze zavolat i integrovanou kontrolu pravopisu, provádět konverzi dokumentu či zdrojového kódu mezi různými kódováními (UTF-8, UTF-16 atd.) a pro některé uživatele, například administrátory, může být užitečná i funkce editace dokumentů dostupných přes protokoly FTP, SSH (scp) atd. Díky tomu lze například, samozřejmě při vhodné konfiguraci vzdáleného počítače, editovat obsah webových stránek, měnit konfiguraci vzdáleného počítače atd. <i>Kate</i> taktéž obsahuje příkazový řádek, v&nbsp;němž je možné nastavení editoru měnit (většinou) rychleji, než při použití dialogů s&nbsp;GUI. Z&nbsp;výše uvedených informací je patrné, že <i>Kate</i> spojuje snadnost ovládání s&nbsp;pokročilými funkcemi.</p>

<img src="kate3.png" />
<p><i>Obrázek 28: Grafické uživatelské rozhraní textového editoru Kate.</i></p>

<img src="kate4.png" />
<p><i>Obrázek 29: Nalevo je zobrazený formulář se seznamem souborů, napravo
rozdělené okno editoru.</i></p>

<img src="kate5.png" />
<p><i>Obrázek 30: Konfigurace zásuvných modulů (pluginů) textového editoru
Kate.</i></p>

<img src="kate6.png" />
<p><i>Obrázek 31: Napravo je zobrazena oblíbená minimapa.</i></p>



<p><a name="k07"></a></p>
<h2 id="k07">7. Obsah třetí části článku</h2>

<p>V&nbsp;následující části tohoto článku si podrobněji popíšeme trojici textových editorů určených zejména pro profesionální uživatele, tj.&nbsp;pro administrátory, vývojáře, autory dokumentace, tvůrce webových stránek apod. Jedná se samozřejmě o textový editor <i>Vim</i> (popř.&nbsp;jeho varianty <i>GVim</i> a <i>KVim </i> rozšířené o možnost spuštění s&nbsp;grafickým uživatelským rozhraním), jeho věčného rivala <i>Emacs</i> a taktéž o textový editor <i>jEdit</i>. Všechny tři zmíněné textové editory nabízí uživatelům široké spektrum funkcí, podporu maker, regulárních výrazů a v&nbsp;neposlední řadě taktéž podporu pro instalaci zásuvných modulů, které dokážou možnosti těchto textových editorů rozšířit mnohdy i o dosti komplikované funkce.</p>



</body>
</html>

